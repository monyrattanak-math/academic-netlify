---
title: Math & Me
date: 
math: true
diagram: true
markup: mmark
---

ប្រហែលជា ១៣ ឆ្នាំមុន បន្ទាប់ពីប្រលងធ្លាក់សិស្សពូកែ​ប្រចាំសាលា ក្មេងប្រុស​ម្នាក់បាន​កំណត់​ក្នុង​ចិត្ត​ថា នឹងរៀនគណិតវិទ្យាអោយបានបណ្ឌិត ដោយគិតថា លំហាត់សិស្ស​ពូកែហ្នឹងហើយ ពិបាកជាងគេបំផុតនោះ ហើយបើបានរៀនចប់បណ្ឌិត លំហាត់អស់ហ្នឹង ស៊ីផុយ(ពិតជាក្មេង មិនស្គាល់មេឃធំប៉ុណ្ណាមែន)។ ប៉ុន្តែ ពេលដាក់អារូបករណ៍ពី​សាលា គាត់នៅតែមានការស្ទាក់ស្ទើររវាងគណិតវិទ្យា និង ពត៌មានវិទ្យា តែចុងក្រោយនៅតែសម្រេចយកគណិតវិទ្យា(មិនធ្លាប់គិតចង់ធ្វើវិស្វករ)។ 
ដល់ពេលគាត់បានរៀនគណិតនៅសាកលវិទ្យាល័យ បានដឹងថា គណិតវិទ្យាប្រែប្រួលហើយ មិនដូចពីមុនទៀតទេ កាន់តែឆ្នាស់ទៅៗ កាចទៅៗ ពិបាកទៅៗ តែស្រស់ស្អាត​ម្តងម្កាលដែរ ។ តួលេខក៏កាន់តែឃើញតិចទៅៗ ខំរៀនយ៉ាងណាក៏មិនអាចចេះគ្រប់មុខ កាន់តែរៀនកាន់តែឆ្ងល់ រៀនយូរទៅបានត្រឹមសុំមួយជាប់ ស៊ូអោយបានសញ្ញាបត្រ។ គាត់ធ្លាប់គិតដែរថា នឹងប្រលងធ្វើគ្រូវិទ្យាល័យ តែនៅស្ពាយចម្ងល់ថា តើរៀនគណិតវិទ្យាទ្រឹស្តីដែលពិបាកៗទាំងអស់ហ្នឹងយកទៅធ្វើអី? ហេតុតែនិស្ស័យមិនទាន់អស់ រៀនចប់បញ្ញាបត្រភ្លាម សាកលក៏​បើកថ្នាក់ម៉ាស្ទ័រភ្លេត ធ្វើអោយគាត់សម្រេចចិត្តប្រលងចូលរៀនថ្នាក់ម៉ាស្ទ័រទៀត ដើម្បីស្រាយចម្ងល់។ តែអ្វីៗមិនដូចការគិត រៀនជិតចប់ម៉ាស្ទ័រ​ហើយ ក៏នៅតែឆ្ងល់​ ហើយកាន់តែឆ្ងល់។ តើគាត់គួរធ្វើយ៉ាងណា?
ដោយសារការរៀនម៉ាស្ទ័រនៅសាកល សិស្សពូកែអាចមានឱកាសទៅបន្តការសិក្សានៅបរទេសបាន គាត់មានតែខំប្រឹងរៀនដើម្បីយកឱកាសនេះស្រាយចម្ងល់ក្នុងចិត្ត ដោយគិតថា បើមិនអាចរៀនអោយបានពូកែ ដើម្បីបានឱកាសទៅរៀននៅក្រៅទេ ចាត់ទុកថាអស់និស្ស័យនឹងគណិតវិទ្យាត្រឹមហ្នឹងចុះ ធ្វើម៉េចសមត្ថភាពយើងមានកម្រិត។ ទីបំផុត ក៏ធ្លាក់ខ្លួនបានមករៀននៅស្រុកគេមែន ហើយបានរៀនគណិតវិទ្យាទ្រឹស្តី ដូចដែលបានរំពឹងទុក តែត្រូវរៀនម៉ាស្ទ័រឡើងវិញ។ បន្ទាប់ពីចប់ម៉ាស្ទ័រ ចម្ងល់មួយចំនួន​ ក៏បានស្រាយ តែនៅមិនទាន់ពេញលេញ។​ ដោយហេតុតែ ធ្លាប់មានចិត្តចង់បានបណ្ឌិត ក៍សម្រេចចិត្តបន្តទៀត ហើយទីបំផុតក៏សម្រេចបានគោលដៅ។

សំណួរ ចម្លើយ (សួរខ្លួនឯង ឆ្លើយខ្លួនឯង)
1. តើបន្ទាប់ពីបានបណ្ឌិតហើយ អាចដោះស្រាយលំហាត់សិស្សពូកែបានហើយ?
ច្បាស់ណាស់ថា បើយកលំហាត់សិស្សពូកែទូទាំងប្រទេសមកសួរខ្ញុំ ប្រាកដជាធ្វើមិនចេញ ព្រោះគណិតវិទ្យាមិនមែនត្រឹមតែការគណនា ដើម្បីដោះស្រាយលំហាត់តែប៉ុណ្ណឹងទេ។ ដូចនេះ សុំផ្តាំទៅសិស្សទី ១២ បើចង់រៀនគណិត ដើម្បីដោះស្រាយលំហាត់សិស្សពូកែ សូមគិតម្តងទៀត។

2. ហេតុអ្វីបានជាសម្រេចចិត្តរៀនគណិតវិទ្យាទ្រឹស្តី?
ការពិតទៅ ចង់រៀនអោយបានខ្ពស់ មិនថាជាគណិតវិទ្យា ទ្រឹស្តី រឺអនុវត្តន៍ទេ តែគណិតអនុវតន៍មានភ្ជាប់ជាមួយនឹងតួលេខច្រើន ដែលជារបស់ដែលខ្ញុំមិនចូលចិត្ត។ ខ្ញុំជាអ្នកគណិតវិទ្យា ដែលមិនចូល​ចិត្តតួលេខ ហើយនៅពេលរៀនគណិតវិទ្យាហិរញ្ញវត្ថុ និង Operation Research ក៏បានយល់នឹងឃើញពីការ​ប្រើប្រាស់ខ្លះរបស់​គណិតវិទ្យាអនុវត្តន៍ទៅហើយ ដែលមិនធ្វើអោយមានចម្ងល់ និងចង់ដឹងខ្លំាងដូចគណិតទ្រឹស្តីឡើយ ដែលរៀនក៏ពិបាកខ្លំាង ហើយពីមុនមិនដឹងយកទៅធ្វើអី ដូចជា ក្រុម កង កាយ អ៊ីសូម៉ភីស លំហតូប៉ូ សំណុំកុំប៉ាក់ រង្វាស់ អីហ្នឹងជាដើម។
3. បើគណិតទ្រឹស្តីលំបាកខ្លាំង តើអ្វីជាកត្តាជំរុញ ដែលចេះតែនាំអោយរៀនបានបន្តរហូតដល់សម្រេចបានគោលដៅនេះ?
ចម្ងល់ ការស្រលាញ់ និង ភាពមានៈ។ ពេលខ្លះ អរគុណដល់ភាពមានៈរបស់ខ្លួនឯង ដែលនាំអោយសម្រេចបានគោលដៅនេះ។ តាំងពីក្មេងមក តែងមានទស្សនៈថា "រឿងដែល​អ្នកដទៃអាចធ្វើបាន ខ្ញុំក៏អាចធ្វើបានដូចគ្នា ហើយរឿងដែលអ្នកដទៃធ្វើមិនបាន មិនប្រាកដថា ខ្ញុំធ្វើមិនបានឡើយ"។ ម៉្យាងទៀត ធ្លាប់ជាសិស្ស ដែលរៀនគណិតវិទ្យាពូកែពីវិទ្យាល័យមកម្នាក់ដែរ ដូចនេះ នៅពេលដែលរៀនគណិតវិទ្យានៅសាកលមិនចេះ តែងតែសួរខ្លួនឯងថា ហេតុអ្វីបានរៀនមិនចេះ? តើគណិតពិត​ជាលំបាកយ៉ាងនេះមែនរឺ? ចម្ងល់ក៏ជាកត្តាជំរុញមួយដែរ កាន់តែឆ្ងល់ កាន់តែចង់ដឹង កាន់តែចង់រៀនថែម ទោះបីដឹងថា លំបាក។ តែចម្ងល់នេះ ក៏មិនអាចខ្វះក្តីស្រលាញ់បានដែរ ។ ថ្វីត្បិតតែគណិតវិទ្យាទ្រឹស្តីលំបាក តែរៀនយូរកាន់តែគួរអោយចាប់អារម្មណ៍ កាន់តែគួរអោយចង់ដឹង។
4. ហេតុអ្វីបានជាស្រលាញ់គណិតវិទ្យាទ្រឹស្តី?
វាជាសំណួរ ដែលចម្លើយបែបណាក៏ត្រឹមត្រូវដែរ។ សម្រាប់ខ្ញុំ រៀងដែលគួរអោយចាប់អារម្មណ៍ទីមួយ គឺភាពឡូសិក និងសម្រាយបញ្ជាក់របស់វា បើទោះជាគ្មានលេខ អោយគណនា ក៏វានៅតែអាច​ស្រាយទៅដល់លទ្ធផលបាន ហើយសមហេតុផលដែលមិនអាចប្រកែកបាន។ ទីពីរគឺការសិក្សាទៅលើរបស់ដែលគ្មានពិត ឬ មិនអាចស្រមៃបាន ដូចជា ប្រព័ន្ធរបាប់ ដែលមានគោល2 រឺគោល 8 រឺគោល 16 ជាដើម ឬ ចំនួនអសនិទាន ដែលយើងមិនដែលប្រើក្នុងជីវភាពប្រចាំថ្ងៃទេ រឺក៏លំហវិមាត្រលើសពី3 ដែលមនុស្សយើងរស់នៅតែក្នុងលំហវិមាត្រ3 ប៉ុណ្ណោះ។​ ទីបី គឺការភ្ជាប់ទំនាក់ទំនងពីផ្នែកមួយទៅផ្នែកមួយនៃគណិតវិទ្យា ដើម្បីដោះស្រាយបញ្ហា​ ដូចជា បញ្ហានៅក្នុងធរណីមាត្រ រឺតូប៉ូវិទ្យា ដោះស្រាយដោយប្រើពីជគណិត រឺវិភាគជាដើម។​ ទំនាក់ទំនង ទាំងអស់នោះហើយ បង្ហាញពីភាពស្រស់ស្អាតនៃគណិតវិទ្យាទ្រឺស្តី។ ចុងក្រោយ លក្ខណៈមួយចំនួនរបស់ចក្រវាឡ ភព ពន្លឺ ចលនា ត្រូវបានពិពណ៌នា តាមរយៈទ្រឹស្តីគណិត រឺ រូបវិទ្យា រឺ សមីការនានា។ តើវាមិនអស្ចារ្យ និងគួរអោយចាប់អារម្មណ៍ទេឬ ដែលយើងជាដ៏តូចល្អិតមួយនៃភព និងសកល តែអាចប្រើប្រាស់ទ្រឹស្តីគណិតវិទ្យា រឺទ្រឹស្តីរូបវិទ្យា សិក្សាអំពីភព និងសកលបាន?
5. ហេតុអ្វីនិយាយថា របស់លើកឡើងខាងលើមិនមានពិត?
សម្រាប់ខ្ញុំយល់ថា ប្រព័ន្ធរបាប់ផ្សេងពីគោលដប់ រឺចំនួនអសនិទាន មិនស្ថិតក្នុងពិភពយើងទេ យើងមិនដែលទៅទិញត្រី សាច់ដោយប្រើគោលបី រឺ ចំនួនអសនិទានទេ។ តែប្រព័ន្ធគោលភាគច្រើនប្រើនៅក្នុងវិទ្យាសាស្ត្រកុំព្យូទ័រ ដែលជាពិភពមួយដែលស្ថិតក្នុងពិភពរបស់យើង។ ដូចគ្នាដែលយើងក៏មិនអាចធ្វើដំណើរនៅលើវិមាត្រទី4 ព្រោះយើងស្ថិតក្នុងវិមាត្រ3 តែខ្ញុំយល់ថា ពន្លឺ សម្លេង រឺ ភព ចក្រវាឡ ពួកវាស្ថិតក្នុងវិមាត្រផ្សេង ហើយនៅមានរបស់ជាច្រើនទៀតដែលវា ស្ថិតក្នុងពិភពរបស់ពួកវា ហើយអាចមានលក្ខណៈចម្លែកៗជាច្រើន រឺក៏អាចថា វាមានភាសារបស់ពួកវា ហើយគណិតវិទ្យាជាភាសាសកលមួយដែលប្រើប្រាស់ដើម្បីបកប្រែភាសាទាំងនោះ ហើយនៅពេល​ដែលភាសាទាំងនោះ ត្រូវបានបកប្រែ ហើយយើងអាចយល់បានពីធម្មជាតិនៃរបស់ទាំងនោះ​ វាពិតជាមានអារម្មណ៍អស្ចារ្យមែនទែន។
6. តើគណិតទ្រឹស្តីមានប្រយោជន៍ដល់មនុស្សយើងដូចម៉េចខ្លះ?
វាមានសំណួរល្អ ដែលមិនគួរសួរ




